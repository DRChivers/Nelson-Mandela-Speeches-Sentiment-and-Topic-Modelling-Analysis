<?xml version='1.0' encoding='utf-8'?>
<speech><date when="1992-01-01">01 January 1992</date><text><term key="1093" /><body>Unyaka ka 1991 wa phela sinamathemba aphezulu ngo kuqhubekela phambili kwe zingxoxo zika CODESA esasithemba ukuthi zizoletha ngokushesha umbuso wentando yeningi. 

Kulonyaka ophezulu sibe namathemba kanye nendumalo, udlame olukhungethe izwe lakithi luye lwandlondlobala ikakhulukazi eNatal, eGoli nasezindaweni ezifana nase Boipatong kanye nase Bisho. 

I ANC izame ngokusemandleni ayo onke ukuvikela abantu kuloludIame kanye nokudala uxolo nokuthula. 

Mina njengoMongameli we ANC ngizwakalisa ukudabuka kubo bonke abashiywe izihlobo nabangani kuloludlame. Ngithi KHUMU bakwethu, sekwanele! Singeqedane sodwa ngokuchumisa izinhloso zamaqembu ezombusazwe. Sonke masisebenzela ukuthula noxolo. 

Inhlangano ka ANC isazoqhubeka nokusombulula izinkinga zalelizwe ngokubonisana okuyoletha ubulungiswa nentando yeningi . Sinxusa zonke izinhlangano zombusazwe nabaholi bazo ukuba bazimbandakanye nalezizinhloso ezinhle kangaka. Abaholi bezifunda bayazi indlela umbuso wabo oweza ngayo, nokuthi izinjongo kwakuwukudunga abantu. Ngakho-ke kubalulekile ukuthi bamuxwaye u Hulumeni wase Pitoli ngenxa yezizathu ezaziwayo. Ngiyabanxusa futhi ngiyabacela ukuthi bonke mabazingenele lezi zingxoxo esikuzo ngoba yizona ezizokwenza ukuba izinkinga zezwe lethu zixazululeke. 

Izingxoxo seziqalile futhi. I ANC isibe nezingxoxo namanye amaqembu kanye no Hulumeni. Lokhu kuyisendlalelo sezingxoxo zawo wonke amaqembu ezizoba sekuqaleni kuka 1993. Sethemba ukuthi wonke amaqembu ezombusazwe azozinikela kulomshikashika ozoletha u Hulumeni wesikhashana ozohlanganisa izwe ngokushesha, siphokophelele okhethweni lokuqala ulungahlukanisi bantu ngobuzwe nangebala. Lesigungu siyokwakha umthetho sisekelo ungakapheli u1993. Isiyinde indlela esihanjiwe ngabantu base Ningizimu ne Afrika belwela inkululeko. 

Nginimema nonke sizwe sakithi ukuba sibambane ngezandla kulonyaka ka1993. Lonyaka uzodinga sisebenze kakhulu kunakuqala ngokuzimisela nangokuzinikela. Singena kulonyaka sinethemba, uxolo, nokuthula, nobulungisa obuzobanempumelelo. 

Nginifisela uKhisimuzi omuhle noNyaka omusha onempumelelo nokuthula.</body></text></speech>